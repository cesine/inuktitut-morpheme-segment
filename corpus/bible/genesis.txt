uqausiq inuusiujuq pigiarngnirngmi uqausiq tavvaniilauqpuq, uqausiqlu guutimiippuq, uqausiqlu guutiuvuq. taanna pigiarngnirngmit guutimiippuq; sunalimaatsiat taatsumuuna pinnguqtitausimavut; taatsumalu asiagut pinnguqtitausimajuqanngilaq pinnguqtitausimajunik. inuusiq taatsumaniippuq, inuusiqlu inungnit qaummaqqutauvuq. qaumajuq qaummiivuq taaqtumik, taaqtuullu qamilaunngilaa. guuti tilisilauqpuq inungmik, juanasimik atilingmik, taanna tikilauqpuq uqautjijaqtuqluni, qaumajumiglu naluniiqsijaqtuqluni, iluunnatik taatsumuuna ukpiliqtitauqullugit. nangminiqli juanasi qaumajuunngilaq, tikilauqpuqli unniqsiurutiqariaqtuqluni qaumajumik. sulijumigli qaumajuuvuq taanna silaqjuarngmut tikittulimaanik inungnik qaumaksiijuq. qaumajuq silaqjuarngmiilauqpuq, silaqjuaqlu taatsumuuna pinnguqtitausimavuq, silaqjuarngmiulli qaujimanngilaat. nunaminut nangminirngminut tikippuq, inuqutingitali nangminingita ilaliunngilaat. taatsumingali ilaliurijulimaat, ukpiliqlutiglu taatsumunga, taakkua pijunnarngniqtaaqtippiit qiturngauliqullugit guutimut; taakkua irngnianguvut, angummit pinatik timiullu pijumajanganit inuullu pijumajanganit pingminatik, guutimilli irngnianguvut. uqausiqlu timitaalauqpuq inuuqatigiliqlutalu, niqturngnarngniqjuanga takulauqpavut, niqturngnarngniqjuaq ataatamit pisimajanga irngnituangunirngminut; pijunnaqtitsinirngmik sulitsiarngnirngmiglu tatattuq. juanasiup nipiqquqtulluni uqausirilauqpaa uqaqluni, "taannauvuq uqausirilauqtara, 'kingunikkut qiiniaqpuq uvannit ajunginniqsaujuq, inuulilauqtinnanga inuusimajuq.'" taatsumalu pijunnaqtitsiniqjuanganut siimmaqtitausimavugut iluunnata, pitsiaqviunirngmit pitsiaqviunirngmut siimmaqtitauvallianginnaqlutalu. piqujat muusisikkut tunijaulauqput; pitsiaqviuniqli sulitsiarngniqlu jiisusi istuusikut pivuuk. guutimik takusimajuqanngilaq; irngnitualli ataataup saqliaqtangata, taatsuma guuti qaujijautippaa. 
juanasi paaptitirijiup ajuriqtuininga maatiusi 3:1-12; maakusi 1:1-8; luukasi 3:1-18 juutit angajuqqaangit juruusalamiittut tunirrusiqtitsijinik liviitiniglu juanasimik apirijaqtuqujivut, "kinauviit?" juanasili saglunani, uqatsiaqpuq naluniiqsitsiaqlunilu uqaqpuq, "istuusiunngilanga." taakkualu apirivaat, "kinauvillii? iliitjauviit?" juanasiup kiuviit, "taannaunngilanga." "guutiup pijuqalaaqtumik uqaqtigivaatiit?" kiuviillu, "aakka." tavva taakkua uqarivut, "uqautilauqtigut kinaungmangaaqpit uvattinnik tilisijunut uqautjijariaqarngniaratta; qanuqli ilingnik uqausirijunnaqpit kinaunirngnik?" juanasiup kiuviit, "tiinnauvunga, 'nipi qiigalaaqtuq tusaqsauvuq inuqangittumi; ataniup aqqutiksanga tukiliaqsitisiuk,' guutiup pijuqalaaqtumik uqaqtingata iisiiasiup uqausirisimajanga." taakkua paarasikkunnit tilijausimajut, apirilirivaat, "sungmalli paaptitsiqattaqpiit? istuusiunak, iliitjaunaglu, guutimullu pijuqalaaqtumik uqaqtigijaunak." juanasiup kiuviit, "imarngmut paaptitsivunga; akunnatsinnili nangiqtuqaliqpuq qaujimanngitatsinnik, taanna kingunikkut qiivuq, naluqqutivungali aglaat itigagutinginnik singiitjaaqsijariaksaq." tamanna piniarngniulauqpuq pitanimi kuup juartaniup taliqpiani, juanasiup paaptisivingani
guutiup nurraujaqutinga qautillugu juanasiup jiisusi miksimut qiiliqtuq takugamiuk, uqaqpuq, "takugit, tavva guutiup nurraujaqutinga, nunaqjuarngmiut ajurngninginnik piijiijuq! tavva uqausirilauqtara uqaqtillunga, 'angut kingunikkut qiiniaqpuq uvannit ajunginniqsaujuq, inuulauqtinnanga inuusimagami.' nangminiqli qaujimalaunngilara; tiimiimmat imarngmut paaptitirijaqtulauqpunga, ilitarijauliqullugu iisariilimiunut." juanasilu naluniiqsilauqpuq imaak, "anirngniq qilangmit aqqaqtuq takulauqpara tingmiutut tuuvitut, taatsumaniiliqlunilu. nangminiqli qaujimalaunngilara; tilijimali imarngmut paaptitirijaqtuqullunga uqautilauqpaanga, 'angummut anirngnirngmik aqqaqtumik takuguvit tavvaniiliqtumiglu, taannauvuq anirngnirngmut itjurngniittumut paaptitiriji.' takulauqpara, uqautivatsilu taannauvuq tavva guutiup irngninga." 
jiisusiup ilinniaqtitaangit sivulliqpaat qautillugu juanasi tavvaniilirivuq ilinniaqtiminik marruungnik ilaqaqluni; jiisusilu pisuktuq takugamiuk, uqaqpuq, "takugit, tavva guutiup nurraujaqutinga!" ilinniaqtingiktali uqaqtuq tusaramikkuk, jiisusi maliliqpaak. jiisusili qiviarami, takuvuq maliktuungnik, uqautivaak, "sunamik qiniqpisiik?" kiuvuuk, "raappii (tukiqaqpuq ilisiiji), kinakkunniippiit?" jiisusiup uqautivaak, "qiilusik takujaqtuliritsik." tavva maliliqpaak qaujillutiglu nanimiutaungmangaat; ullumilu tavvani najuutivuuk, unnusaulilaurngmat immaqaa 4-qanigijaani. taakkuak juanasi uqaqtillugu tusalauqtuuk, jiisusilu maliliqlugu iippanga aanturuunguvuq siimuuni piitturuusiup nukanga. sivulliqpaamiglu angajuminuaqpuq siimuunimut, uqautillugulu, "misiia nanivavut." (tukiqaqpuq "istuusi.") aanturuullu siimuuni jiisusimuarutivaa. jiisusiullu takugamiuk, uqautivaa, "siimuuniuviit juanasiup irngninga? siipasimik atiqarngnialiqputi." (siipasi tukiqaqpuq piitturuusi uvvalu "qiiqtuq.") 
jiisusiup qiiqujininga pilippuusimik naataniimiglu qautillugu jiisusi galiliamuarumaliqpuq. katisivuqlu pilippuusimik uqautillugulu, "malinnga." pilippuusili pitsiitamiutauvuq, aanturuukkuk piitturuusikkuk nunanganit. pilippuusiullu naatanii katigamiuk uqautivaa, "katisivugut muusisiup piqujanginni guutiullu pijuqalaaqtumik uqaqtingita uqausirisimajanganik, jiisusi naasariitimiuq, juusipiup irngninga." naataniip apirivaa, "naasariitimit piujumik saqqittuqarunnaqpaa?" pilippuusiup kiuvaa, "qiilutit takujaqturit." jiisusiulli naatanii miksimut qiiliqtuq takugamiuk, uqausirivaa, "takugit, tavva iisariiliujuq sulitsiaqtumik, taatsumanilu sulinginniqtaqanngilaq!" naataniillu apirivaa, "qanuuq qaujimavingaa?" jiisusiup kiuvaa, "pilippuusimut qiiqujaulauqaaqtinnak, napaaqtuup paurngaliksaup ataani iksivatillutit takulauqpagit." naataniip kiuvaa, "raappii, guutiup irngnirivaatit! iisariilimiut angajuqqaaqjuangat!" jiisusiup kiuvaa, "ukpiliqpiit? uqaqqaunira pillugu takulaurngniraqlutit napaaqtuup paurngaliksaup ataaniitillutit? takuqattarngniaqputit tamatumanngat anginiqsanik." uqautillugillu, "sulitsiaqtumik uqautivatsi, qilak angmaqtuq takujumaaqpasi, guutiullu iingilingit majuraqtut aqqaqtiqtullu inuup irngninganut." 
naaraajiit (pigliriat) ataniq tavva uqaqpuq muusisimut, "piiru upaglugu uqautijaqtulauruk, 'ataniq imaak uqaqpuq, inuqutikka aullarunnaqtilaukkit, uvannut tuksiarunnaqullugit. aullaqujiniangikkuvit taakkuninga, tamanna nunagijiit sugiarngniaqpara naaraajinut uliktautillugu. tamannalu kuulimaaq naaraajinut tatauniaqpuq, aglaat iglungnut najuqtarngnut tikillutik, aglaat igluarusiit, sinigviillu, angajuqqaaqutivillu iglungit inuqutivillu angirrangit, aglaallu niqiliuqvisi saattuujautisilu tamarngmik tatanniaqput tamakkuninga. tamakkualu misiqattarngniaqput ilingnut inuqutingnullu angajuqqaaqutilimaarngnullu.'" ataniqlu uqaqpuq muusisimut, "iiruni uqautilauruk ajauppiaminik isautjiqulugu kuup qulaanut, kuuliarijausimajullu qulaanut, tasirngnullu, naaraajiit itjiptiup nunanganut tikiqullugit!" tavva iiruniup talini isaakpaa itjiptiup imangita qulaanut; naaraajiillu saqqialiqput itjiptiup nunanga uliktaulluni tamakkununga. kisianili angakkuittauq angakkuunirngmingnut tiimiiliulaurivut, saqqititsillutik naaraajinik itjiptiup nunanganut. tavva piiruup muusisikkuk iirunikkuk qiiquvaak, uqautillugiglu, "ataniq tuksiaqvigilauqsiuk tamakkuninga naaraajinik piiqsiqulugu uvannit inuqutinnillu; tavva inuuqatigiigjuat aullaquniaqpakka tunirrusiriaqtuqullugit atanirngmut." muusisi uqaqpuq piirumut, "quviasuglunga tuksiutijumatsiaqpagit, naluniiqsivigituaruvinga qangakkut tuksiutjiqujingmangaaqpit, ilingnut pijigijarngnullu inuqutingnullu, naaraajiit ilitsinnit piijaqtauqullugit, tamaaniittuqarunniiqullugulu kuungmi kisiani pitalituuliqullugu." piiruup kiuvaa, "qaukpat tuksiutilaaliqparngma." muusisi uqaqpuq, "tiimiinnialiqpuq uqausirijaqtut, qaujiqullutit guutitaqanginninganik atanirijatta guutiup asianik. naaraajiit ilingnit iglutsinnillu pijigijarngnillu inuqutingnillu piijaqtauniaqput; kuungmi kisiani pitalituuliqluni." tavva muusisikkuk iirunikkuk piirumit anivuuk; muusisiullu ataniq tuksiaqvigivaa naaraajiit pitjutigillugit piiqtauqullugit, tiimaak piirumik angiqatiqalaurami. ataniqlu tiimaak pinasuaqpuq, muusisiup tuksiarutigijangatut; naaraajiillu igluniittut nunamiittullu piruqsiivingniittulimaallu tuquvut. itjiptimiullu tamakkua katippiit puqtusitillugillu, nunalu tipilulilauqpuq tamakkununga. piiruli qaujilirami naaraajiit tuquninginnik, uummatini sitijuutililaurivaa, taakkuningalu naalagunniirilluni; suuqlu ataniup uqausirilaurngmagu tiimiinniarngniraqluniuk. 
milugiat tavva ataniq uqaqpuq muusisimut, "iiruni uqautilauruk, 'ajauppiat isautilauruk nunalu anaulugu tamatumunga, itjiptilimaap nunangata pujurangit milugiannguqullugit.'" {kumannguqullugit.} tavva iiruniup ajauppiani isautivaa, nunaullu pujurangat anauvaa tamatumunga, nunaullu pujuallinikulimaangit milugiannguqput {kumannguqput} inuillu uumajullu tamakkununga tikitauliqput; nunaullu pujualliniqulimaatsiangit itjiptimi milugiannguqput. {kumannguqput.} angakkuillu angakkuunirngmigut tiimiiliurasualauraluaqput kisianili pijunnanngilat, tiimiimmat milugiaqalilauqpuq tamiinni inungni uumajunilu. angakkuillu piirumut uqaqput, "tamanna guutiup pijunnarngningata pinasuarngnirivaa!" kisianili piiruup uummatinga suli sitijuulauqpuq, taakkuningalu naalagunnarani, suuqlu ataniup tiimiinniarngniralaurngmagu. 
ananngiit tavva ataniq muusisimut uqaqpuq, "qaukpat ullaammarikkut makillutit piirumik utaqqijaqturngniaqputit, kuungmut imaanuriaqtuliqpat, uqautilugulu, 'ataniq imaak uqaqpuq, inuqutikka aullarunnaqtilaukkit, uvannut tuksiarunnaqullugit. inuqutikka aullaquniangikkuvigit, tavva unuqtuqjuanik ananngirngnik tikititsiniaqpunga ilingnut pijigijarngnullu inuqutingnullu, iglusilu itjiptimiulimaallu iglungit tatauniaqput ananngirngnut, nunalu najuqtanga uliktauniarivuq tamakkununga. kisianili nuna guusini tamakkununga tikitautinnianngilara, tavvani inuqutiqarama, taakkua ananngirngnut tikitautinnianngilakka, tiimiiliurngniaqpunga qaujiqullutit uvanga ataniugama tamaani nunami pinasuaqtuq. aviksimatitsiniaqpungalu inuqutinnik inuqutitsinnit, tamannalu qaukpat naluniikkutaq pigiaqtinniaqpara.'" tiimaaglu tavva ataniq pinasualauqpuq, ananngiillu unuqtualuit paviksaqtuqjuat tikiliqput piiruup iglunganut pijingitalu iglunginnut, itjiptiullu nunalimaanga naasimalilauqpuq tamakkununga nunalu suraktaulluni tamakkununga ananngirngnut pavisaktuqjuanut. tavva piiru qiiqujiliqpuq muusisimik iirunimiglu, uqautilugiglu, "aullaqlusi guutitsinnut tunirrusiriaqtuliritsi tamaani nunami." sisili uqaqpuq, "tamanna akautjaanngilaq tiimiiliurngniarutta; itjiptimiut tamatumunga pinasuaqtattinnut akaunngiliuqtitaugajarngmata tunirrusilirutta atanirngmut guutittinnut uumajunik tunirrusirajaratta. tamakkuningalu uumajunik itjiptimiut annirijanginnik takunnaqtillugit tunirrusirutiqalirutta, taakkununga milluqtaugajanngilaguut? ullunik pingasunik ingirrajuksauvugut inuqangittumut tunirrusiriaqtuqluta atanirngmut guutittinnut, tiimaak piqulluta uqautisimangmatigut." tavva piiru uqaqpuq, "aullaqunialiqpatsi, tunirrusiriaqturunnaqullusi atanirngmut guutitsinnut inuqangittumi, kisianili ungasiluaqtumuaqtuksaunngilasi, tuksiutijaksarivatsinngalu." muusisiulli kiuvaa, "takugit tavvanngat aniliruma tuksiutiniaqpagit atanirngmut qaukpat tamakkununga ananngirngnut qimaktauqullusi pijitillu inuqutitillu, kisianili saglujuksaunngilatit tamatumani, inungnik tunirrusiriaqtuqujijunniiqlutit atanirngmut tiimiittuksaunngilatit." muusisilu piirumit anigami atanirngmut tuksialiqpuq, ataniqlu pinasualiqpuq muusisiup tuksiarutigijanga maliglugu, ananngiillu tamarngmik piirumit, pijinginnillu, inuqutinginnillu, qimaruutilauqput amiakkuqangitsiaqlutik. kisianili piiruup uummatini sitijuutililaurivaa, inungniglu aullaqujijunniilaurivuq. 
uumajut tuquraqtitauningit ataniq uqaqpuq muusisimut, "piirumualirit uqautilugulu, 'ataniq ukaqpuq imaak, iipruit guutingat, inuqutikka aullarunnaqtilaukkit, pijitsirunnaqullugit uvannik. suli aullaqujiniangikkuvit, nuqqangatitsinasuarngniaruvillu taakkuninga, takugit ataniup aggangita uumajuqutitit aannianaqtumut piungittualungmut tikitautinniaqpiit immuksiugaqutitit piruqsiivingmiittut, qimmiqjuallu, siutiqquqtujullu, kaamiliillu, siipiillu, guutsiillu. kisianili ataniq atjigiingittunik pinasuarngniaqpuq itjiptimiut immuksiugaqutinginnut, iisariilimiullu immuksiugaqutinginnut, iisariilimiut uumajuqutilimaatsiangit tuqujuqarngniangimmata. ataniqlu pigiaqviksamik aaqqiksisimavuq, qaukpat ataniq tamatuminga pigiarngniaqpuq tavvani nunami.'" qautillugulu ataniq tamatuminga pinasualilauqpuq; itjiptimiullu uumajuqutilimaangit tuquraqput, iisariilimiulli uumajuqutinginnik atasiurngmigluunniit tuqujuqalaunngilaq. piirulu takujaqtuqujivuq iisariilimiut uumajuqutinginnik, takugillu iisariilimiut uumajuqutinginnik atausirngmigluunniit tuqujuqalaunngilaq. kisianili suli piiruup uummatinga sitijuulauqpuq, inuillu aullaqulaunngiliit. 
ajuarngniq tavva ataniq uqaqpuq muusisimut iirunimullu, "aggasi tatallugit tigusiliritsi kiaksautiup aqjalininganik, muusisiullu qummut iginniaqpaa piiruup nalaanut saangaluni. itjiptiullu nunanganut tavva siammaqtitauniaqpuq pujuratuinnaqtitut, saqqiliqlutiglu ajuangulutik aanniaqtitsilutiglu inungnit uumajuniglu itjiptiup nunalimaangani." tavva kiaksautimit aqjalinirngnik tigusivuuk, piirumullu upagutillutik, muusisiullu qummut piiruup qulaanut igippaa, ajuannguqlutiglu aannianaqlutik saqqiliqput inungni uumajunilu. angakkuillu tavvani nangirunniillilauqput muusisiup saangani tamakkua ajuat pitjutigillugit, tamakkua ajuat angmaqtilaurngmata angakkuni inulimaanilu itjiptimiuni. ataniulli suli piiruup uummatinga sitijuutilauqpaa, taakkuningalu naalalaunngilaq; suuqlu ataniup tiimiinniarngniralaurngmagu muusisimut uqausirilluniuk. 
nataqqurngniit tavva ataniq uqaqpuq muusisimut, "qaukpat ullaaraaqjukkut makillutit piiru upalaaqpat, uqautilugulu; ataniq iipruit guutingat imaak uqaqpuq, 'inuqutikka aullarunnaqtilaukkit uvannik tuksiaqviqarunnaqullugit. tamatumanili suli piqujiniangikkuvit tavva pijitit inuqutitillu sugiaqtatuariniarunniiqpakka ivvilli sugiaqasiutinialiqpagit, qaujiliqullutit uvattut tiimiittumik pitaqanginninganik nunaqjualimaami. maannamut tikillugu sugiarasuarajalaurukkit inuqutitillu aannianaqtumut, tavva maanna tamaanngat nunamit piiqtausimajutuqaulirajaqputit; kisianili tamanna pitjutigillugu inuutilaqisimavagit, qaujiqullutit pijunnarngninnik niqturngnarngniralu nunaqjualimaami uqausiuliqullugu. kisianili suli tusarunnanngilatit inuqutikkalu sunauginagit aullaqunngilatit. takugit, qaukpat maannatut tiimiillualiqtillugu nataqqurngnarngnik angijuutialungnik katagaqtitsiniaqpunga, tamatumalu sivuningagut tiimiittuqalauqsimanngilaq tamaani itjiptimi maannamut tikillugu. tiimiimmat maanna tilisilirit, uumajukutilimaatit piqutilimaatillu piruqsiivingmiittut attarngnangittumut iglumuaqtitaksarivatit; nataqqurngnarngniarngmat inuillu uumajullu qanuittutuinniit piruqsiivingmiittut attarngnangittumuarutjaunngituaqpata, nataqqurngnarngnut tuqutauniaqput.'" tavva ataniup uqausirijanginnik sivuuraliqtut piiruup pijingita ilangit uumajuqutimingnik sialaamingniglu iglumut qimaatitsivut; asingilli ataniup uqausirijanginnik ikpigusungittut uumajuqutimingnik sialaamingniglu piruqsiivingmiituinnaqtitsilauqput. ataniq tavva muusisimut uqaqpuq, "taliit qilangmut isaalauruk, nataqqurngnaliqullugu itjiptiup nunalimaangani, inungnut uumajunullu piruqsiivingnullu." tavva muusisiup ajauppiaq qilangmut isautivaa; ataniqlu qaummallangmik nataqqurngnaniglu tikititsivuq, ikumiillu nunamut katagaliqput. ataniqlu itjiptiup nunanganut nataqqurngnarngnik katagaliqtitsivuq; tavva nataqqurngnaliqpuq, ikumanik akuliqaqtut katagaliqput nataqqurngniit, nataqqurngniillu uqumiittuqjuanguvut, tamatumalu sivuningagut tiimiittuqalauqsimanngilaq nunami itjiptimi tiimanngat inuqalilaurngninganit. nataqqurngniillu katagviqaqput piruqsiivingmiittunik itjiptiup nunalimaangani, inungnut uumajunullu; piruqtulimaallu suraktiqtauvut piruqsiivingmiittut, napaaqtulimaallu nakatiqtaullutik piruqsiivingmiittut. kisianili nunaqaqtut guusinimi iisariilimiut inungit, taakkua nataqqurngnaqviulaunngilat. tavva piiru tilisiliqpuq muusisikkuk iirunikkuk qiiqujauqullugik, uqautillugiglu, "maanna qaujivunga ajuqtulisimagama; ataniqli naammanaaqpuq, uvangali inuqutikkalu tammaqsimavugut. atanirngmut tuksialauritsik; tamanna nataqqurngnaqtuq qaummallaglu nuqqaquliqlugu; tavva aullaqunialiqpatsi, tamaani nunaqatjaajunniiqpusi." muusisiup uqautivaa, "tavvanngat iglugasangnit qimaruutituaruma talira isaangniaqpara atanirngmut; tavva qaummallak nuqqarngniaqpuq, nataqqurngnarunniiqlunilu, qaujiliqullutit nuna ataniup piqutigingmagu. qaujimavungali ivvit pijitillu, suli ataniq guuti naalanginnatsiuk." piruqtulli annuraaksaliarijausuut niaquujaksiillu suraktiqtauvut, niaquujaksiit nakatiqtautuinnariaqalilaurngmata, piruqtullu annuraaksaliarijausuut piruqpallianasualiqtillugit. niaquujaksannguqpalliajulli suraktaulaunngilat, piruqpallialisaaramik pijariiqviksangat suli nalliutisimalaungimmat. tavva muusisi piirumit qimaruutigami iglugasiit silataanuaqpuq, talinilu isakpaa tuksiaqluni atanirngmut; tavva qaummallak nuqqaqpuq nataqqurngnarunniilunilu, silalugunniiqpuqlu nunamut. piiruli takugami silalugunniiqluni nataqqurngnarunniirngmat qaummallaajunniiqlunilu, tavva ajuqtulilirivuq, uummatinilu sitijuutilirivaa pijigijani ilagillugit. tavva piiruup uummatinga sitijuulilaurivuq, iisariilimiullu inungit aullaqujunniilauriviit; suuqlu ataniup uqausirilaurngmagu muusisikkut. 